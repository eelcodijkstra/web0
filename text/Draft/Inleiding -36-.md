Het internet is voor veel mensen niet meer weg te denken uit hun leven. Zowel privé als in hun werk maken ze hier dagelijks gebruik van, vaak zelfs meerdere uren per dag.

Het web is één van de belangrijkste toepassingen van het internet. De browser is voor veel mensen het gezicht van het internet.

Het web is zelf ook weer een *platform* voor toepassingen: internet-bankieren, Facebook, en web-apps zijn toepassingen gebaseerd op het web.

Er zijn ook andere toepassingen van het internet, zoals e-mail, internet-telefonie (Skype), chat, en dergelijke. Veel van deze toepassingen krijgen overigens ook een interface via het web.

Het web speelt een belangrijke rol voor veel mensen:

* ze winkelen en bankieren via het web;
* ze onderhouden contact met familie en vrienden via Facebook;
* ze vinden informatie via Wikipedia en Google;
* ze vinden informatie voor hun werk via websites van onderzoekers, universiteiten, bedrijven;
* ze gebruiken hun eigen website om hun eigen werk te verspreiden, klanten te bedienen, enz.

Rond het web spelen veel maatschappelijke discussies:

* hoe goed zijn mensen geïnformeerd als ze het web gebruiken?
* hoe is de privacy van mensen gewaarborgd, als ze het web gebruiken?
    * wat weten Facebook en Google over je? en hoe gebruiken ze dat?

Het doel van deze module is om je iets duidelijk te maken over de manier waarop het web werkt. Deze kennis moet je helpen om het web beter te kunnen gebruiken. En om in discussies en besluitvorming rond het web met enige kennis van zaken mee te kunnen praten.

Hierbij spelen niet alleen technische zaken een rol: het web is ook een voorbeeld van samenwerking tussen mensen en bedrijven.